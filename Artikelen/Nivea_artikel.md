# Nivea

Het gaat al meer dan 100 jaar terug en vandaag de dag wordt het nog steeds rijkelijk gebruikt. Wie kent het niet, nivea. 

Als je nu denkt dat ik het over die witte huidcrème heb, heb je het goed mis. Deze nivea wordt misschien wel vaker gebruikt dan de crème die je vrijwel in elk Nederlands huishouden kan vinden. Zodra je er bewust van wordt kom je het overal tegen. Iedereen maakt zich er schuldig aan, of je het leuk vind of niet. En je huid wordt er zeker niet beter van.

Nivea is een hele mooie afkorting voor: 

**NIET INVULLEN VOOR EEN ANDER.**

Ga eens bij jezelf na. Heb je ooit een moment gehad waarbij je aannames totaal niet klopte? Heel menselijk natuurlijk. Je hersenen doen het automatisch. Zelfs ik, als schrijver, kan er bijna niet aan ontkomen om aannames te doen over mijn lezer. Wie is mijn lezer? Hoe zou deze mijn artikel ontvangen? Zou hij/zij (jij) ook deze situaties kennen? Ik zal proberen in dit artikel mijn aannames zoveel mogelijk in het midden te houden. 

Een betere vraag zou zijn wat jij vindt. Wat denk jij als lezer, als geïnteresseerde, als ongeïnteresseerde, als mens (Ja, ik neem aan dat je een mens bent). Al gaat het invullen voor een ander veel verder dan alleen aannames maken. Het zorgt voor vooroordelen of juist heel pijnlijke situaties, door een verkeerde inschatting. Of het kan gewoon stront irritant zijn. 

## Informatieverwerking

Onze hersenen nemen ons eigenlijk altijd in de maling. Ze nemen ‘shortcuts’ bij het interpreteren van informatie. Het gaat eigenlijk vanzelf. Zo zullen zij automatisch een een zin goed schrijven terwijl dat misschien helemaal niet het geval hoeft te zijn. Heb je zojuist het woordje “een” dubbel gelezen? Zo ja, dan ben je heel bewust aan het lezen. Als je het woord niet dubbel gezien hebt dan komt dat doordat je hersenen deze dubbeling automatisch hebben gecorrigeerd, zodat de zin logischer is. 

Dit gebeurt bij alles wat je doet, waardoor het ook makkelijker is om jezelf in de maling te nemen. Zodra wij informatie binnen krijgen zijn we geneigd om die informatie op onze eigen manier te interpreteren. We kunnen er daardoor nauwelijks objectief naar kijken.

[https://www.youtube.com/watch?v=IGQmdoK_ZfY](https://www.youtube.com/watch?v=IGQmdoK_ZfY)

Deze video laat mooi zien hoe ons brein ons voor de gek kan houden. Wat je ziet, is niet perse wat er gebeurt.

## Maak aannames, vul niet in

Iedereen maakt aannames en dat is van zichzelf ook helemaal niet slecht. Sterker nog, aannames kunnen je veel verder helpen bij het zoeken van een oplossing. Er zit echter wel een verschil in aannames voor een oplossing en aannames in de communicatie. Niet invullen voor een ander gaat hierbij om de communicatie kant. 

De mens is door de werking van het brein ook zeer afhankelijk van wat hij/zij ziet en wat hij/zij onthoud. We zullen door de gaten in te vullen die missen ook veel sneller conclusies trekken. 

*“Hij rijd in een wel heel dure auto, dat geld komt vast niet van hard werken.”*

*“Wat ziet hij er slecht uit, dat is vast een zwerver.”*

*“Wat een eng groepje, die zijn vast uit om iets te stelen.”*

Misschien heb je ooit een van het bovenstaande gedacht. Dat is natuurlijk ook niet heel gek. Toch zijn dit dingen die wij invullen voor ons zelf. Wij vergelijken het met wat wij kennen en kijken daarna niet veel verder. Pas als je de persoon kent, de situatie hebt meegemaakt of als je een ‘autoriteit’ erover hebt horen praten is het waarschijnlijker dat je er anders naar gaat kijken. 

Naast dat dit heel ongemakkelijke situaties kan vormen kan het ook heel vervelend zijn. Je wordt bijvoorbeeld al van te voren afgekeurd. Misschien wil je jouw werk niet meer doen, omdat er al vanuit wordt gegaan dat je niet wil, of niet je best ervoor doet. Er wordt niet meer objectief naar je gekeken. Het wordt daardoor nog extra lastig om iemand van zijn gedachte te laten veranderen. Het kan frustraties opleveren of heel averechts werken. 

## Conclusie

Niet invullen voor een ander kan een hulpmiddel zijn om beter te begrijpen wat iemand wil. Als je er bewust van bent kan je veel concretere oplossingen hebben. Je moet niet uitgaan van je eigen idee over anderen, maar kom met feiten. Laat de ander praten, die weet vaak meer over zichzelf dan jij doet. Kom met bewijzen en test je aannames. 

Hoe werkt dat dan? Dat testen… [Lees dat hier!](Testen_in_5_stappen_artikel)

## Bronnen

https://www.desteven.nl/leerdoelen/persoonlijke-leerdoelen/persoonlijke-effectiviteit-leerdoelen/niet-invullen-voor-een-ander

https://hetnlpcollege.nl/nivea-niet-invullen-voor-een-ander/

https://www.confront.nl/artikelen/709-invullen-voor-de-ander-zorgt-voor-problemen-in-relaties/

https://www.byaranka.nl/nivea-niet-invullen-voor-een-ander/

https://www.nivea.nl/over-ons/ons-bedrijf/merk-en-onderneming

https://www.ndr.de/kultur/geschichte/koepfe/Oscar-Troplowitz-Der-Nivea-Erfinder,troplowitz107.html

https://books.google.nl/books?id=zXDkT-A-ggEC&pg=PA79&lpg=PA79&dq=aannames+maken+onderzoek&source=bl&ots=tIQF3HYFNd&sig=w9wzTbZcVJpFgCy8UzoLlnXbUws&hl=nl&sa=X&ved=0ahUKEwiswZjp0uXbAhVDDewKHQtnBuMQ6AEISTAD#v=onepage&q=aannames%20maken%20onderzoek&f=false

http://www.hrbase.nl/profiles/blogs/selectieve-waarneming




